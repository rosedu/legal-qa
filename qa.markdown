---
layout: simple
title: ROSEdu legal Q&A
---

1. Ce este o organizație studențească? Este ROSEdu o organizație
   studențească?

   **R:** Nu există termenul juridic de organizație studențească. O
   organizație studențească se poate defini astfel prin natura membrilor
   și prin precizări în statut.


1. Cu ce diferă (sau există vreo diferență, sau există) o profesie
   liberală de PFA?

   **R:** Cele două noțiuni se referă la lucruri diferite. Profesie
   liberală se referă la ocupația persoanei respective, în vreme ce
   PFA (Persoană Fizică Autorizată) se referă una din formele de
   organizare a comercianțilot persoane fizice. PFA este o formă de
   organizare, așa cum este o firmă sau o asociație, și este
   reglementată de [OUG nr.
44/2008](http://static.anaf.ro/static/10/Anaf/legislatie/Ordonante/OUG_44_2008.htm).
   Profesiile liberale sunt categorii de profesii desfășurate în mod
   independent, precum profesiile medicale, de avocat, notar, expert
   contabil, arhitect etc.; se precizează în [Art. 15 din OG
   7/2001](http://www.clr.ro/rep_htm/OG7_2001.htm).


1. Cum se plătesc banii din partea asociației? Cum livrează asociația
   salarii/etc.? Este vorba de un tipar de contract/factură? Sau e ceva
   intern asociației?

   **R:** Asociația poate plăti la fel ca o firmă/societate comercială.
   Facturile primesc o numerotare internă Asociației. De obicei se
   preferă o serie care să conțină o prescurtare a numelui Asociației
   și un număr de ordine.


1. Banii aferenți unui bon/facturi pot fi achitați folosind card-ul unei
   persoane fizice? Urmând ca apoi sa fie scoși din bancă și, pe baza
   bonului, transmiși persoanei fizice?

   **R:** Bonurile/facturi achitate folosind cardul unei persoane
   fizice nu pot fi decontate. Pentru a fi decontante, cheltuielile
   trebuie realizate: prin transfer online, cu bani cash, folosind
   cardul Asociației.


1. Cum poate ROSEdu să acorde burse de studiu? Se plătesc taxe?

   **R:** Nu există noțiunea de bursă. Există noțiunea de sponsorizare,
   care poate avea ca obiect bursă pentru anumite categorii de persoane
   (studenți, artiști). Poate fi bursă pentru studiu, pentru cercetare.
   Nu se plătesc taxe pentru burse.


1. Ce transferuri/plăți/sponsorizari sunt impozabile?

   **R:** Calculele sunt realizate de contabil. Nu există impozit pe
   venit pentru persoană juridică; există doar impozit pe profit.
   Organizațiilor non-profit sunt impozitate doar pentru veniturile de
   natură economică. De asemenea, pentru aceste tipuri de venituri,
   sunt scutite până la echivalentul a 15.000 EUR dar nu mai mult de
   10% din veniturile totale scutite de la plata impozitului pe profit
   (adică cele de natură non-economică). Vezi [Articolul 15 aliniatul 2
   din Codul Fiscal](http://static.anaf.ro/static/10/Anaf/Cod_fiscal_norme_2012.htm#_Toc304299658).


1. Se face factură pe contractul de sponsorizare?

   **R:** De principiu da. Dar nu e obligatoriu, dacă firma
   sponsorizantă nu solicită factură.


1. Când se eliberează facturi/chitanțe/ordine de plată?

   **R:** Facturile se eliberează pentru orice încasare din partea unei
   persoane juridice. Chitanțele se eliberează pentru orice încasare
   din partea unei persoane fizice. Ordinele de plată sunt transmise
   către bancă de către persoana fizică/juridică (denumită ordonator)
   pentru a plăti altei persoane fizice/juridice.


1. Sunt următoarele contracte corecte / în regulă ? (vom avea câte o
   copie pentru contractul ROSEdu - student, ROSEdu - companii, pentru
   RSoC)

   **R:** Contractele sunt OK; trebuie să precizeze musai, în caz de
   bursă, pentru ce activități sunt date și sunt necesare rapoarte de
   activitate.


1. Unde se găsesc precizări legale/financiare? Site-uri, articole de
   lege, alte resurse online.

   **R:** Am creat [această pagină](https://docs.google.com/a/rosedu.org/document/d/1693Eo8fyIvgpJipO5a0BbEZaGS7Vt7FjAZrR2EBgqoU/edit).


1. Care este procedura prin care un statut poate fi schimbat?

   **R:** Vezi informațiile de aici:
   <http://www.infoong.ro/ghid-infiintare-ong> (ultima secțiune)

   Cel mai ușor este să contactezi un avocat și să discuți cu el/ea
   despre asta. Noi am discutat cu *\[personal details removed]*.


1. Președintele sau consiliul director trebuie validați de judecătorie?
   Sau sunt interni asociației? Sau se stabilește prin statut?

   **R:** Da, trebuie validați de judecătorie în termen de 15 zile de
   la alegeri. În cazul ROSEdu, trebuie transmis și actul constitutiv
   în care este menționată componența Consiliului Director.


1. Care sunt cazurile în care o asociație poate plăti din cont folosind
   transfer direct din cont (transfer online)? Poate transfera banii
   către persoane fizice pe bază de contract de bursă sau de
   sponsorizare?

   **R:** Pentru orice plăți se poate face transfer online.


1. Poate transfera în contul unei persoane fizice pentru dispoziții de
   încasare?

   **R:** Da, se poate.


1. 2% se plătește acum (2012) și de persoane din domeniul IT?

   **R:** Nu. Direcționarea 2% (<http://doilasuta.ro/continut/>) se
   aplică impozitului pe venit, prin intermediul formularului 230.
   Întrucât persoanele din domeniul IT sunt scutite de impozitul pe
   venit, nu vor oferi nici un ban. Fiecare poate completa formularul
   230 dar nu vor fi livrați bani.


1. La ce se referă dispoziție de plată și la ce se referă dispoziție de
   încasare? În care caz dă asociația și în care caz primește asociația?

   **R:** Formatul dispoziției de plată sau al dispoziției de încasare
   este același, diferă doar titlul. În cazul dispoziției de încasare,
   asociația primește bani, în cazul dispoziției de plată, asociația
   dă bani. Pentru dispoziții se va păstra un centralizator de
   dispoziții în care se vor preciza numărul dispoziției, data, persoana de
   la care s-a încasat sau care a fost plătită, explicații și alte elemente
   considerate utile.


1. Toți cenzorii trebuie să aibă studii superioare, sau doar expertul
   contabil?

   **R:** În cazul în care asociația are mai mult de 15 membri, cel
   puțin unul dintre membri trebuie să fie expert contabil sau contabil
   autorizat.


1. Cu ce diferă "Contul casei" de "Sold ziua precedentă"?

   **R:** "Sold ziua precedentă" se referă la suma de bani care se
   găsea la începutul zilei în casă. "Contul casei" este o informație
   internă de contabilitate; acest câmp e completat de contabil.


1. Putem deconta facturi în EURO dacă asociația are doar cont în RON?
   decont = presupunem că factura a fost deja achitată de cineva.

   **R:** Da, se folosește cursul BNR EUR/RON de la data facturării.


1. Contractele cu alte entități (sponsorizări, prestări de servicii
   etc.) trebuie semnate doar de administratorul de cont sau orice
   membru al consiliului poate semna? Există ceva stipulat legislativ în
   acest sens sau este decizia asociației?

   **R:** Se stabilește prin statut cine semnează. De regulă,
   președintele sau Consiliul Director sunt cei care semnează.


1. Ce este ROSEdu? ONG, ONP? Cu ce diferă diferitele denumiri?

   **R:** ONG este un termen generic pentru asociații, fundații,
   asociații. Organizațiile non-profit (același lucru cu organizații
   fără scop lucrativ) sunt organizații care nu urmăresc obținerea de
   profit. Acestea pot fi ONG-uri, cluburi sportive etc. ROSEdu este
   ONG, organizație non-profit, asociație, organizație fără scop
   lucrativ.


1. Cu ce diferă o asociație de o firmă din perspectiva activităților
   posibile și a taxelor plătite? (Știm că o firmă trebuie să producă
   profit, altceva?)

   **R:** O asociație poată să nu plătească impozit pe profit până la
   un anumit nivel (vezi răspunsul la întrebarea 6) La fel și în cazul
   TVA. O asociație poate oferi contracte de sponsorizare fără
   constrângeri. O asociație este restrânsă în ceea ce privește
   activitățile comerciale pe care le poate desfășura; acestea trebuie
   să aibă caracter accesoriu și să fie în strânsă legătură cu
   obiectivele asociației. Asociațiile trebuie să depună un buget la
   finele anului. Firmele trebuie să depună cel puțin un act lunar.
   Ambele pot avea angajați etc., caz în care trebuie depuse mai multe
   acte.

   Din firme se pot scoate bani (din profit) în formă de dividende.

   Dintr-o asociație nu se pot scoate bani. Altfel spus, nu poți să
   faci bani cu o asociație.


1. Cu ce diferă o asociație de o fundație?

   **R:** Definițiile sunt precizate în OUG 26/2000 și legile următoare
   (<http://www.stiriong.ro/documente/365.doc>). Fundația nu are Adunarea
   Generală pe post de organ de conducere. Doar Consiliul Director,
   format de membri desemnați de fondator, sau format din fondatori,
   are drept de conducere. O asociație este mai democratică, fiecare
   membru al asociației are un cuvânt de spus, prin Adunarea Generală.
   O fundație permite o canalizare mai bună a direcției, conducerea
   fiind exercitată de aceleași persoane.

   O asociație poate fi formată de trei sau , cu activul patrimonial de
   cel puțin un salariu minim brut pe economie.

   O fundație poate fi formată de una sau mai multe
   persoane, cu activul patrimonial în valoare de cel puțin 100 de ori
   salariul minim brut pe economie.


1. Pentru servicii (de training, consultanță) de care este responsabilă
   o singură persoană, este mai utilă crearea unei asociații sau crearea
   unei PFA?

   **R:** Este mai simplu de lucrat cu un PFA, în cazul în care este o
   singură persoană. Altfel este nevoie de o firmă. O asociație poate
   desfășura activități economice directe dacă acestea au caracter
   accesoriu și sunt în strânsă legătură cu scopul principal al
   asociației (Art. 48 din OUG 26/2000).


1. Cine face calculele pentru ce taxe trebuie plătite pentru PFA?
   Contabilul?

   **R:** **TODO**


1. Cum sunt plătite taxele de o asociație? Ce formulare trebuie
   completate?

   **R:** Dacă nu are angajați, o asociație trebuie să depună, la
   finele anului fiscal bilanțul contabil al asociației. Detalii despre
   an fiscal la întrebarea 29. Acesta este preluat de la contabil în
   formă printată și în formă PDF custom pe un CD și dus la agenția
   fiscală de care ține asociația.


1. Cu ce diferă noțiunea de Administrator al asociației (administrator
   de cont) de Președinte? E ceva specific doar în statut sau e
   reglementat?

   **R:** Noțiunea de Administrator are relevanță pentru tranzacțiile
   financiare, pentru administrarea contului/conturilor asociației –
   această persoană are drept de semnătură pe actele în cauză și este
   înregistrată intern la bancă. Este folosită în comunicarea cu
   băncile și cu ANAF. Într-o asociație această funcție poate fi
   preluată de un membru, de un non-membru, de Trezorier sau de
   Președinte.


1. O asociație trebuie să ajungă pe 0 într-un an de lucru?

   **R:** Nu. Diferența de bani de la sfârșitul anului este considerată
   profit și este impozitată conform legii
   (<http://contabilul.manager.ro/a/658/22-organizatiile-non-profit.html>).


1. Se aplică noțiunea de an fiscal și pentru o asociație? Sau e vorba
   doar de an calendaristic?

   **R:** În România, anul fiscal (denumit și exercițiu financiar)
   coincide cu anul calendaristic. Depunerea bilanțului contabil al
   unei asociații s-a realizat, în 2012, în termen 120 de zile de la
   încheierea exercițiului financiar – adică până la 30 aprilie 2012.


1. Există limite de tranzacții pe an, sume de bani transferate pe an
   pentru o asociație?

   **R:** Nu. Cât timp sunt legitime și motivate (procese verbale,
   rapoarte de activitate), totul este OK.


1. În registrul de casă pot apărea sume negative?

   **R:** Nu. Dacă se dau bani "din buzunar", trebuie să apară, în
   registrul de casă "aport personal", iar când bani sunt dați înapoi
   "în buzunar", să apară "retur aport personal". Pentru "aport
   personal" trebuie realizată o dispozitiție de încasare; pentru
   "retur aport personal" trebuie realizată o dispoziție de plată.
   Pentru o persoană care aduce aport personal trebuie realizat
   contract de creditare pe o durată de maxim 12 luni în care să se
   precizeze suma credidată și faptul că va fi returnată în maxim 12
   luni.


1. Banii cash ai asociației vor fi ținuți într-un loc sigur și vor fi
   trecuți în registrul de casă?

   **R:** Da. Registrul de casă al Asociației contabilizează banii
   cash. O persoană juridică nu poate avea mai mult de 5000 RON bani
   cash la un moment dat.


1. Când este nevoie de factură și când putem folosi doar bon ștampilat
   pentru a demonstra o cheltuială?

   **R:** Bonurile pot fi folosite doar pentru cheltuieli până la 99
   RON. Pentru cheltuieli mai mari de 100 RON, trebuie o factură și un
   bon/chitanță.


1. Cum facem un contract de sponsorizare? (fie când primim, fie când
   dăm) Ce taxe se plătesc? Cine semnează? (sugerez să avem un model
   deja făcut)

   **R:** În cadrul ROSEdu, avem modele de contracte de sponsorizare
   (<https://drive.google.com/a/rosedu.org/#folders/0Bx_bxR-luXRzV3FzS3duSnRTZENKSDNWdWpzdjFXZw>).
   Nu se plătesc taxe de sponsorizare. Semnează cine se stabilește în
   statut. De regulă, un contract de sponsorizare trebuie să aibă niște
   obiective bine precizate și activități sponsorizate. De asemenea, e
   recomandată existența unui raport de activitate pentru sponsorizare
   (sau în forma unor rapoarte lunare de activitate).


1. Ce transferuri/plăți/sponsorizări necesită TVA și ce nu?

   **R:** Plățile pentru activități economice necesită TVA, mai puțin
   dacă cifra de afaceri este sub 35.000 EUR (65.000 EUR din mai 2012)
   (plafon de sctuire de TVA). Se plătește la cursul de schimb al BNR
   valabil la data aderării României la UE (circa 3,3 lei pentru un
   EURO).


1. Ce sunt cenzorii? Câți? Trebuie să aibă studii superioare?

   **R:** Cenzorii realizează controlul financiar intern al asociației.
   Dacă o asociație are până la 15 membri, nu este obligatoriu să
   numească cenzori. Dacă o asociație are mai mult de 15 membri, este
   obligatorie numirea unui cenzor. Cel puțin unul dintre cenzori
   trebuie să fie contabil autorizat sau expert contabil, în condițiile
   legii. Pentru asociațiile cu mai mult de 100 de membri înscriși până
   la data întrunirii ultimei adunări generale, controlul financiar
   intern se exercită de către o comisie de cenzori. Detalii în Art.
   27, 271, 272 din OUG 26/2000.


1. Ce e un expert contabil? Care e procedura prin care un expert
   contabil devine cenzor? Trebuie plătit?

   **R:** Un expert contabil sau un contabil autorizat au un
   calificativ special după ce au urmat un program de pregătire
   dedicat. Un expert contabil devine cenzor prin numire. De principiu
   trebui plătit; cel mai simplu este dacă expertul contabil este PFA
   și se poate realiza un contract de prestare servicii.


1. Cum se trec înregistrările în registru de casă? Doar când există
   operațiuni sau zilnic? Există o aplicație pe care am putea să o
   folosim și care ar genera rapoartele în mod facil?

   **R:** În cadrul ROSEdu, am cumpărat (50 RON), o aplicație MS Excel
   pentru menținerea registrului de casă. Poate fi cumpărată de aici:
   <http://excelavansat.ro/index.php?option=com_content&view=article&id=48&Itemid=41>


1. Are rost să ne punem problema transformării în Fundație? Care sunt
   avantajele/costuri sunt?

   **R:** Vezi și întrebarea 23. Fundația necesită un patrimoniu activ
   inițial în valorea de 100 de ori salariul minim pe economie, față de
   doar unul pentru o asociație. O fundație are controlul complet
   asupra acțiunilor sale, prin intermediul Consiliului Director numit
   de fondatori; are un mod mai "dictatorial" de coordonare. O
   asociație este mai "democratică" și poate fi "deraiată" dacă sunt
   suficienți membri în Adunarea Generală.


1. Se pot emite chitanțe doar în format electronic? Dar registrul de
   casă? Cum?

   **R:** Trebuie să fie emis și în format printat pe care să se aplice
   ștampila. Nu știu dacă se pot emite chitanțe în format electronic cu
   semnătură electronică.


1. Contractele se numerotează consecutiv indiferent de tipul lor? De
   bursă, de sponsorizare etc.

   **R:** Nu o obligatoriu să fie numerotate contractele (adică număr
   pe contract). Unele contracte pot să nu aibă număr, altele unul
   singur, altele două (din partea fiecărui partener). Este nevoie de
   un registru de evidența a documentelor, așa cum se precizează la
   întrebarea 43.


1. Pentru realizarea bilanțurilor, extrasele de cont trebuie semnate de
   bancă? Noi le obținem online și pot fi printate de acolo.

   **R:** Pentru realizarea bilanțului nu e obligatoriu. Dar:

   * banca îți emite gratis prima oară extrasele de cont
   * pentru controale financiare ai nevoie de extrasele de cont
     semnate de bancă

   Motiv pentru care e recomandat să obții extrasele de cont de la
   bancă pentru a le avea scoase și depozitate. Le dai contabilului,
   acesta face bilanțul și apoi ți le dă înapoi.


1. Cine pune numărul contractului: beneficiarul sau furnizorul?

   **R:** Ambele părți pot pune un număr de contract. O asociație își
   poate realiza un registru de evidență a documentelor pentru a asocia
   un index intern de contracte cu numărul care apare pe contractele
   efective. Numerotarea se face continuu, pe parcursul anilor. Nu
   există un template de antet, dar se recomandă să conțină numărul
   intern al contractului, scurtă descriere, părțile contractante, data
   contractului, factura în baza căreia s-a realizat transferul aferent.


1. E OK dacă sărim numere la contracte? Sau trebuie să fie strict
   consecutive?

   **R:** E recomandat să fie consecutive pentru gestiunea lor facilă.
   Dar nu e obligatoriu. Cel mai bine este menținerea unui nomenclator
   precum cel indicat la întrebarea 43.


1. Numerele de contracte sunt pe an? Sau continuu?

   **R:** Ține de politica asociației. Contractele pot să aibă sau nu
   un număr. Registrul de evidență a documentelor asociază un index
   intern pentru fiecare contract; acest registru asociază indexul
   continuu, așa cum este precizat la întrebarea 43.


1. Care este numărul facturii? Unele facturi au și serie și număr și
   doar număr.

   **R:** Unele au mai multe numere etc. pentru că sunt mai multe
   departamente/secții care lucrează. O factură are o serie și un
   număr. Se recomandă ca seria să fie legată de numele asociației (de
   exemplu, RSD pentru ROSEdu). Se realizează la începutul anului un
   proces verbal care să precizeze care sunt seriile și numerele de
   facturi folosite pe parcursul anului.


1. În registrul de casă se trece și factura și bonul?

   **R:** În registrul de casă, în câmpul "Nr. act casă" se trece
   numărul bonului. În câmpul "Explicații" se trece numărul facturii și
   denumirea persoanei (fizice sau juridice) care este partenerul
   tranzacției.


1. Este nevoie de ordine de deplasare pentru decontarea biletelor de
   tren? Este nevoie de o demonstrare a participării la conferință
   pentru decont? Există un formular standard pentru un ordin de
   deplasare sau e suficient un proces verbal?

   **R:** Da, este nevoie de un ordin de deplasare. Este nevoie de o
   ștampilă/semnatură/dovadă de participare din partea organizatorului
   evenimentului pentru care a fost realizată deplsarea.


1. Trebuie să existe cronologie la număr/dată? Poate un contract
   anterior altuia ca număr să aibă data ulterioară?

   **R:** Da, se poate. Se recomandă acel nomenclator precizat la
   întrebarea 43 unde indexarea va fi realizată în ordine.


1. Dacă se face un transfer greșit?

   **R:** Se face, din partea persoanei către care a fost realizat
   transferul, un transfer invers în contul asociației cu detalii de
   transfer "Retur sumă necuvenită".


1. Exprimarea corectă pentru plata din "buzunarul propriu" este "aport
   personal"? Iar invers este "restituire aport personal"?

   **R:** Da.


1. Cum se restituie banii în cazul unui transfer greșit? Putem vorbi cu
   acea personă să ni-i dea cash, sau prin transfer online sau trebuie
   discutat prin bancă?

   **R:** Prin transfer online sau ordin de plată către contul
   asociației cu detalii de transfer "Retur sumă necuvenită" (vezi și
   întrebarea 50).


1. Avem un act denumit "Înștiințare privind stingerea creanțelor
   fiscale", care confirmă plata unei amenzi către ANAF. Mai avem ceva
   de făcut?

   **R:** Nu, e totul OK. Această înștiințare înseamnă confirmarea
   plății ("stingere").


1. Care sunt formele prin care sunt dați bani din contul asociației unei
   persoane fizice: contract de muncă, convenție civilă, bursă?

   **R:** Da, cele de mai sus. Bursă este de fapt contract de
   sponsorizare și poate fi dată doar în anumite condiții și anumitor
   persoane (studenți, persoane din mediul academic, artiști,
   sportivi); vezi și întrebarea 5.


1. Care este valoarea maximă a unei burse? Care sunt elementele care o
   influențează?

   **R:** Nu există o limită. Suma trebuie să fie justificabilă.
   Contractul de sponsorizare trebuie să precizeze activitățile
   sponsorizate și se recomandă emiterea unor rapoarte lunare de
   activitate care să motiveze/justifice sumele transmise.


1. Facturile Cora au două numere: unul în antet și unul într-un chenar
   central. Care număr este cel potrivit?

   **R:** Oricare e OK. E din cauză că formularele vin cu o serie/număr
   pe ele, iar Cora/furnizorul adaugă altă serie/număr. Vezi și
   întrebarea 46.


1. Care este procedura pentru propunerea unui buget și aprobarea
   acestuia? (la un eveniment)

   **R:** Se realizează un proces verbal pentru propunerea de buget
   înainte de începerea evenimentului. Acesta este transmis Consiliului
   Director pentru aprobare. După eveniment se realizează un proces
   verbal/raport de activitate în care sunt incluse cheltuielile pentru
   eveniment. În cadrul ROSEdu, avem precizate proceduri în
   Regulamentul de Ordine Interioară.


1. Care este definiția (cât mai tehnică) și deosebirea sau relația de
   incluziune între: organizație non-guvernamentală (ONG), organizație
   non-profit, asociație. Cu ce diferă și la ce se aplică (organizații,
   activități) denumirile de non-profit, fără scop lucrativ, fără scop
   patrimonial?

   **R:** Denumirea de non-profit/nonprofit, non-guvernamentală, fără
   scop lucrativ, fără scop patrimonial se referă, de regulă, la
   același lucru. Denumirile sunt diferite funcție de locul în care
   sunt precizate (Legea asociațiilor și fundațiilor, Codul fiscal
   etc.)


1. Cum se aplică semnătura și ștampila? Ce înseamnă "semnătură în clar"?

   **R:** Expresia "semnătură în clar" este o expresie avocățească care
   se referă la semnătură (probabil să fie lizibilă). Ștampila se aplică
   peste semnătură; aceasta pentru a nu putea fi scanată. O ștampilă
   pusă lângă semnătură, fără să "muște" din semnătură sau alte elemente
   de pe hârtie, ar putea fi scanată și reprodusă.


1. Ce înseamnă noțiunea de "administrator"? Asociațiile au
   rolul de "administrator"?

   **R:** Administratorul se referă doar la firme (societăți
   comerciale). Este persoana încredințată să realizeze toate operațiile
   firmei, în conformitate cu obiectul de activitate al acesteia.
   Administratorul este precizat în actul constitutiv al firmei.


1. Cu ce diferă un bon fiscal de o chitanță fiscală și de o factură
   fiscală?

   **R:** Bonul fiscal este emis cu ajutorul unei case de marcat (aparat
   de marcat electronic). Bonul este emis pentru comerțul cu amănuntul
   (*en detail*) către populație. Este emis de operatorii comerciali
   care vând produse către populație (vezi Carrefour).

   Chitanța fiscală se emite, la fel ca bonul fiscal, pentru a dovedi
   primirea unei sume de bani. Formal, chitanța servește ca document
   justificativ pentru depunerea unei sume în numerar la casieria
   unității.

   Factura se emite la solicitarea celui care a achiziționat bunul sau
   serviciul. De regulă se emite pentru tranzacții cu entitățile
   comerciale pentru decontarea plății (adică se poată scoate bani din
   firmă/asociație). Tranzacțiile în valoare de până la 100 RON pot fi
   decontate doar pe baza bonului/chitanței; nu este nevoie de factură.
   Factura certifică o vânzare/cumpărare de mărfuri sau prestarea unui
   serviciu.

   Factura se emite pentru a notifica faptul că cel care recepționează
   factura are de plătit o sumă de bani. Pe baza facturii cel care
   recepționează poate solicita decont din partea unității, poate
   solicita banii necesari pentru transfer sau poate realiza un transfer
   bancar.

   Chitanța se emite pentru a dovedi primirea unei sume de bani de
   către emitent. În momentul primirii unei sume de bani numerar, se
   emite chitanță. Nu este nevoie de emitere de chitanță pentru transfer
   bancar. În acel caz, dovada plății este chiar transferul în contul
   bancar.

   Detalii în [documentul cu link-uri financiar/juridic](https://docs.google.com/document/d/1693Eo8fyIvgpJipO5a0BbEZaGS7Vt7FjAZrR2EBgqoU/edit?usp=sharing).
